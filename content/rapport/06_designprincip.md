Rapport Kmom06
=======================

I denna rapport kommer jag studera 3 webbplatser där jag kommer analysera vilka olika designprinciper hemsidorna använder sig av.


Urval
-----------------------

För att utföra undersökningen så ville jag välja webbplatser där syftet var att försöka sälja sig själv eller en tjänst istället för en produkt. Detta då ja föreställde mig att webbplatsen i dessa fall behöver vara mer visuella då personen eller gruppen inte har en eller flera produkter som de kan sätta i fokus utan istället behöver väcka intresse på annat sätt, till exempel genom en fin design. Valet föll därför på följande tre band som jag uppskattar:

- Alice In Chains, www.aliceinchains.com
- Tool, www.toolband.com
- Devin Townsend, www.heavydevy.com

Metod
-----------------------

För att utföra analysen så utgår jag från ett blogginlägg på canva.com som sammanfattar ett antal designprinciper (Stribley, Mary u.å). Jag kommer undersöka vilka designprinciper hemsidorna har använt sig av och hur dessa har använts. Därefter kommer jag ge min subjektiva bedömning om hur väl de har lyckats och om designen har blivit bra.

Resultat
-----------------------

Alla 3 webbplatser har som syfte att marknadsföra bandens musik, sälja handelsvaror och biljetter till turnéer. Nedan kommer jag beskriva varje enskild bands hemsida mer detaljerat.

######Alice in Chains

[FIGURE src="image/aic.png?w=500" class="right" caption="Alice in Chains"]

Hela webbplatsen för detta bandet bygger på ett akromatiskt färgschema, helt utan färger. När användaren kommer in på hemsidan möts denne av en banner bestående av bandets namn i ett serif typsnitt. Under denna finnes ett navigationsfält med en liten logotyp som skär navigationsfältet i mitten. Det som utmärker sig mest med webbsidans förstasida är dock en stor svartvit bild som täcker en stor del av sidan och skiftar mellan olika fotografier på bandet under koncerter. Webbplatsens designer har valt att lägga innehåll som beskriver nyheter, musik och turnédatum under den tidigare nämnda bilden vilket gör att användaren behöver scrolla ner för att synliggöra innehållet.

Den designprincipen som jag direkt upptäcker att designern har använt sig av när jag besöker webbsidan är kontrast. Det akromatiska färgschemat skapar en tydlig kontrast med bannern som består av bandnamnet så användaren inte kan missta sig över vilken hemsida denne besöker. Färgschemat får även övriga objekt att sticka ut ut, väcker känslor och ger webbsidan en viss seriositet. Symmetri och balans är två andra designprinciper som har nyttjats. Dessa upptäcker man i navigationsfältet där man har använt logotypen som mittpunkt med 3 länkar på vardera sida av mittpunkten. Även inuti logotypen finner man dessa principer där designern har placerat träd runt en mittpunkt.

Överlag tycker jag att webbplatsen fyller sitt syfte. Den är lättnavigerad och man hittar de produkter som bandet marknadsför, samtidigt som den väcker intresse. Undersidorna på webbplatsen följer samma tema och designprinciper som finnes på förstasidan men med mer innehåll i textform.

######Tool

[FIGURE src="image/tool.png?w=500" class="right" caption="Tool"]

När användaren kommer in på denna webbplats möts denne direkt av en animation med bandets logotyp över sig som spänner över hela skärmen. För att se webbplatsens innehåll så behöver användaren scrolla ner eller använda navigationsfältet. Webbsidan använder sig av mörka färger förutom bilderna och animationen som är färgade. Bakom innehållet har designern använt sig av en mörk bakgrundsbild bestående av linjer som ser ut att följa ett analogt färgschema.

Animationen som är väldigt utmärkande och ger webbplatsen en dynamisk känsla använder sig av designprincipen rörelse. Rörelse finnes även i bakgrundsbilden som består av linjer under animationen. Linjerna är ritade på ett sådant sätt att när användaren scrollar så ser de ut att röra sig och leda användaren nedåt. Designprincipen transparens används också flitigt på webbplatsen. Animationen syns genom navigationsfältet och den andra bakgrundsbilden kan skymtas bakom objekten med innehåll. En till designprincip som finnes på webbplatsen är inramning. När användaren har scrollat ner så är nästan allt innehåll omgivet av linjer som ramar in innehållet. Länkarna som finns innanför ramarna är omgivna av linjer på vardera sida av texten vilket får texten att sticka ut något.

Den här webbplatsen sticker ut något och jag tror att den därmed kan väcka användarens intresse för bandets musik och produkter som de erbjuder. Dock är kontrasten på navigationsfältet ganska svag vilket gör att blicken fastnar vid animationen. Vid innehållet som finnes nedanför navigationen är kontrasten på texten bättre men inget som sticker ut. Detta är förmodligen medvetet men troligtvis inte så bra ur ett marknadsföringsperspektiv, det blir mer konst än reklam. Även på denna webbplats följer undersidorna samma mönster som förstasidan.

######Devin Townsend

[FIGURE src="image/devy.png?w=500" class="right" caption="Devin Townsend"]

Det första som slog mig direkt när jag kommer in på webbplatsen är färgerna. Webbplatsen är färggrann med en blå bakgrundsfärg med gradienter i headern samt röda och gula accentfärger vilket matchar ett triadiskt färgschema. Även på denna webbplats har designern använt sig av en stor bild på förstasidan med innehållet under bilden.

Den designprincip som sticker ut för mig på även denna webbplats är rörelse. Fast till skillnad från den föregående webbplatsen så är det med en stillbild. Objekten i bilden på förstasidan ser allihop att röra sig mot mittpunkten. I bilden har designern även använt sig av symmetri. Mittpunkten som består av ett berg har objekt på vardera sida som ger ett symmetriskt intryck. Designern har även använt sig av repetition. Den blåa bakgrunden under bilden har designats så att den ska påminna om vatten vilket är det huvudsakliga elementet i den stora bild som syns direkt när användaren kommer in på sidan.

Hela förstasidan ser ut att vara designad utifrån det senaste skivsläppet från artisten. Vid området på sidan där man gör reklam för sin turné så har designern valt att använda accentfärger på länkarna där användaren kan köpa biljetter. Så jag tycker att webbplatsen uppfyller sitt syfte. Dock finns det element på sidan som jag finner störande som typsnitt och att bilderna inte är centrerade under rubrikerna vid helskärmsläge, förstasidan påminner nästan om en blogg. Till skillnad från de andra sidorna som jag har analyserat så använder den här sidan helt andra färger på vissa undersidor. Undersidan där artistens diskografi visas var även väldigt buggig då bilderna som visar skivomslaget börjar flimra när jag har musen över dem.


Analys
-----------------------

Gemensamt för alla 3 sidor är att det första användaren ser när denne besöker deras webbsidor är att denne ser en heltäckande bild. Dessa bilder innehåller oftast något som är relaterat till nya musiksläpp eller bilder från livespelningar vilket tyder på att det är vad bandet vill att användaren ska fokusera på. Färgvalen på webbplatserna reflekterar också färgerna som finnes i skivomslag vilket visar en användning av designprincipen repetition. Överlag så verkar webbplatsen reflektera bandens musik vilket ju faller sig naturligt då det är deras huvudsakliga produkt.

Referenser
-----------------------

Stribley, Mary (u.å). Design Elements & Principles. https://www.canva.com/learn/design-elements-principles/ [2020-01-10]
Alice In Chains (2020). Alice In Chains. http://aliceinchains.com/ [2020-01-10]
Tool (2020). Tool. https://toolband.com/ [2020-01-10]
Devin Townsend (2020). Devin Townsend. https://www.hevydevy.com/ [2020-01-10]


Övrigt
-----------------------

Niko Ollikainen, 2020-01-15
