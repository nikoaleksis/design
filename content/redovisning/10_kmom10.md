---
---
Redovisning kmom10
=========================

På det första uppdraget gjorde jag en analys av de tre största varumärkena inom idrottskläder. Undersökningen utfördes på Adidas, Nikes och Under Armours hemsidor. Det jag kom fram till var att samtliga hemsidor använder sig om en liknande design, vilket ju kanske är naturligt då alla säljer liknande produkter. Det som utmärkte hemsidorna var att de var väldigt bildtunga då de försöker visualisera vilka produkter dem säljer. Samtliga hemsidor visualiserade även sina bilder i grid. Anledningen till att jag valde att undersöka liknande företag var för att jag ville göra en undersökning som speglade hur webbdesign kan se ut i just den branchen, det vill säga om det finns några specifika trender. Undersökningen hade då blivit missvisande om jag till exempel hade jämfört Adidas med Vita Husets hemsida.

På det tredje uppdraget visste jag direkt att jag ville designa hemsidan för artisten. Jag hade en bild i mitt huvud om vad det var för typ av artist, vilket var någon som gjorde ganska dyster experimentiell musik. Då jag under en tidigare rapport hade gjort en undersökning på hemsidorna hos olika band visste jag att många hade en så kallad "hero image" som täckte nästan hela skärmen, detta var därför något jag ville implementera. Bilden har jag tagit själv på mig när jag spelar min gitarr men ska föreställa artisten, sedan har jag redigerat den lite med Gimp. Även logotypen har jag gjort i Gimp där ögat är ett kattöga som jag ändrat om för att matcha färgschemat och lagt former runt. Innehållet baserade jag mycket kring att den fiktiva artisten har släppt en ny skiva och försöker nu marknadsföra den tillsammans med sin turné.

Det fjärde uppdraget som gick ut på att implementera temat var nästan det som var lättast. Jag hade redan en bild i huvudet av ungefär hur jag ville att temat skulle vara. Jag föreställde mig artistens musik som melankolisk och experimentiell, vilket gjorde att jag designade temat runt det. Därför ville jag använda mycket mörka färger. Jag visste även att jag ville ha någon sorts accentfärg för att liva upp lite och passande nog så passade plektrumets färg som jag håller i flashbilden utmärkt vilket gjorde att jag använde det på resten av sidan. Färgerna, flashbilden och logotypen är det som står för hela grunden för designen skulle jag säga. Jag visste även att jag ville gå åt det minimalistiska hållet med temat och tyckte därför att det skulle kännas onödigt med både hamburgermeny och en vanlig navbar. Därför valde jag att ta bort den vanliga navbaren för det tog bort fokus från logotypen och bilden som jag ville att användaren skulle dras till när denne gick in på sidan.

Det svåraste med projektet skulle jag nog säga var redigeringen av bilderna i Gimp. Jag inser att detta inte var något specifikt krav men då jag hade en bild av hur jag ville att flashbilden och logotypen skulle vara så bestämde jag mig för att ge det ett försök. Då jag aldrig har redigerat foton förutom att lägga på något filter, och då jag aldrig använt Gimp innan så var det lite knepigt att få till det men jag tycker att det blev relativt bra till slut. Jag brottades även lite med att ha en Font Awesome-knapp i mitten av flashbilden som pekade nedåt som en länk som skickade användaren till huvudinnehållet. Jag fick till det till slut men märkte efter ett tag att det inte passade in alls, därför tog jag bort den och gjorde istället bilden till denna länken. Svårighetsgraden på projektet låg på en bra nivå. Det var precis som i htmlphp-kursen kul att få börja om från början och använda allt det som man lärt sig från kursmomenten och designa något eget. Det känns som att om man jämför ett sånt här examinationsmoment mot en tenta så sitter kunskapen från detta projektet kvar längre än vad det hade gjort när man pluggar inför en vanlig saltstenta.

Jag tycker att kursen har varit bra. Jag har fått lära mig mycket och tänka på ett sätt som jag kanske inte gjorde innan om design. De videos som hjälpte en igenom de tre första kursmomenten var till stor hjälp och kunde användas som referensmaterial senare i kursen. Från kmom04 när vi även skulle skriva redovisningstexter blev kursen ganska "tung" för mig och 20 timmar i veckan räckte inte riktigt vilket gjorde att jag halkade efter då jag även jobbar och läser systemvetenskap på Göteborgs Universitet. Den feedback jag kan ge är att det ibland kändes som att man upprepade sig mycket i det som skulle skrivas i redovisningstexter, rapporter och på me-sidan/projekt-sidan. Men överlag tyckte jag att kursen var bra, precis som resten av kurserna som jag läst som ingår i kurspaketet. Även om jag läser på distans så tycker jag att materialet och föreläsningarna gör det minst lika bra som om det hade varit kurser där jag är på plats fysiskt. Kursen får därför 8/10 av mig!
